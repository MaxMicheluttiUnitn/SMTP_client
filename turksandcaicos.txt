Le isole Turks e Caicos (in acronimo inglese TCI;[1] in inglese Turks and Caicos Islands) sono territori d'oltremare britannici che comprendono le isole Caicos, di dimensioni maggiori, e le più piccole isole Turks, ovvero due gruppi di isole tropicali nell'arcipelago delle Bahama dell'Oceano Atlantico e delle Indie occidentali settentrionali.[2] Conosciute principalmente per il turismo e come centro finanziario offshore, la popolazione residente era di 31 458 nel 2012,[3] di cui 23 769 vivevano a Providenciales, nelle isole Caicos. Le stime di luglio 2020 indicano una popolazione pari a 55 926 abitanti.[1] Si tratta del terzo territorio britannico d'oltremare più popoloso.

Le Turks e Caicos si trovano a sud-est di Mayaguana, nella striscia di isole delle Bahamas, a nord-est di Cuba e a nord dell'isola di Hispaniola (Haiti e Repubblica Dominicana). Cockburn Town, capitale dal 1766, si trova sull'isola di Grand Turk, circa 1042 km est-sudest di Miami, negli Stati Uniti. Le isole coprono una superficie totale di 430 km².[nota 1]

Abitate per secoli da popoli indigeni, il primo avvistamento europeo documentato delle isole risale al 1512.[4] Nei secoli successivi le isole furono rivendicate da diverse potenze europee, con l'Impero britannico che alla fine ne ottenne il controllo. Per molti anni le isole furono governate indirettamente attraverso le Bermuda, le Bahamas e la Giamaica. Quando le Bahamas ottennero l'indipendenza nel 1973, le isole ebbero un loro proprio governatore e da allora sono rimaste un territorio britannico d'oltremare autonomo separato.